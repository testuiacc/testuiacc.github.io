<html>
    <head>
        <title>Rozgrzewka</title>
        <link rel="stylesheet" href="styles.css">

    </head>
    <body>
        <div class="article-background">
            <div class="navbar">
                <img src="logo1.png" class="logo" alt="">
                <ul>
                    <li>
                        <li><a href="./index.html">Strona Główna</a></li>
                        <li><a href="./about.html">O portalu</a></li>
                        <li><a href="./posts.html">Wpisy</a></li>
                    </li>
                </ul>
            </div>
             <div class="article-section">
                 <div class="inner-container article-over">
                     <h1 class="article-title">Król jest nagi</h1>
                     <p class="article-author">
                       <b><i>Kacper Jaworowski</i></b><br><br>
                     </p>
                     <p class="article-content">
                        Większość ludzi na tej planecie byłaby bardzo zadowolona, gdyby odniosła sukces w choćby jednej dziedzinie. Ale dla George’a Weaha, znanego jako „Król Lew”, to było niewystarczające. Najpierw stał się sensacją jako piłkarz, a następnie w 2017 r., kiedy został prezydentem Liberii.<br><br>
George Weah urodził się w 1966 r. w Monrovii, stolicy Liberii. Dorastał w bardzo biednej części miasta – Clara Town, która była typowym slumsowiskiem. Przez położenie na bagnistym terenie, było to miejsce w którym brud, smród i ubóstwo, znajdowały się na każdym kroku. Na 75 tysięcy mieszkańców, przypadało tylko 11 toalet. Prywatnych, czy publicznych? W tym miejscu nie miało to znaczenia, albowiem w Clara Town, nie istniało coś takiego jak wartość prywatna. Jeśli coś jest twoje, to jest i moje, w najgorszym możliwym sensie – bez pytania i bez pozwolenia. Weah wyrwał się z tego nieciekawego towarzystwa przez piłkę. Dołączył do lokalnego Young Survivors i z miejsca pokazywał wielki talent. Gdy w wieku 22 lat, trafił do AS Monaco, miał już za sobą grę w 5 klubach i 3 krajach. Jednak to w księstwie jego gwiazda dopiero miała rozbłysnąć. <br><br>
Był rok 1995, gdy Weah przechodził z Paris Saint-Germain do AC Milanu. Jednak pierwsze trofeum jakie napastnik zdobył w nowym klubie, wcale nie było drużynowe. Była to Złota Piłka, pierwsza i jedyna nagroda dla najlepszego zawodnika, którą zdobył piłkarz z Afryki. Zasłużenie. Na boisku mijał przeciwników jak tyczki, obdarzony był świetną techniką, a kontuzje omijały go szerokim łukiem. Dlatego też Weah był często określany jako „człowiek o gumowych ścięgnach”. Jednak gdy „Król Lew” święcił triumfy na salonach, jego kraj pogrążony był w konflikcie. <br><br>
Liberia od 5 lat nie miała prezydenta. Większość liberyjskich dzieci uczestniczyła w wojnie, stosunek mieszkańców – mężczyzn do kobiet, spadał wręcz lawinowo a według niektórych źródeł 2/3 kobiet zostało zgwałconych. O władze walczyli Charles Taylor i Prince Johnson, którzy obalili Samuela Doe’a. Pierwszy był jego wieloletnim współpracownikiem i ministrem. Drugi natomiast obalając Doe’a torturował go na mnóstwo sposobów, co sfilmował, a na koniec odciął mu ucho i popił piwem. Taśma z tortur obiegła cały świat. Pokój w Liberii miał się zacząć z rokiem 2006, kiedy to do władzy doszła pierwsza kobieta prezydent na kontynencie afrykańskim Ellen Johnson-Sirleaf. Była powiewem świeżości. Inteligentna, wykształcona – studiowała na Harvardzie i wiedziała jak naprawdę przemówić do tak skrzywdzonego narodu. Jednak wygrała dopiero w drugiej turze. W pierwszej, więcej głosów zgarnął nie kto inny jak Weah. <br><br>
Początkowo Weah nie mógł się pogodzić z przegraną. Musiało minąć kilka miesięcy, by przyznał, że jednak to nie on będzie prezydentem. Czas poświęcił na naukę. Wiedział, że musi zrobić maturę i że najpierw dobrze byłoby zostać senatorem. W międzyczasie skończył studia. <br><br>
Po dwóch kadencjach Ellen Johnson-Sirleaf, Liberyjczycy chcieli zmiany. Gdy w końcu kraj przestał być wielkim kotłem, pora było na lepsze życie. Liberyjczycy chcieli pracować, zarabiać, mieć więcej pieniędzy. W 2017 r., Weah wygrał już bezsprzecznie. Ponad 60% głosów dało mu wygraną, już w pierwszej turze. Boiskowy „Król Lew”, miał stać się „Królem Lwem” polityki. Był nadzieją na lepsze jutro, na Liberię, taką jak po wielkiej wojnie (Liberia przeżywała okres wielkiej hossy po II Wojnie Światowej). Przecież niejedno widział, wspierał Liberię zawsze i wszędzie, swoje też zarobił, szczodrze darując potrzebującym Liberyjczykom przy każdej okazji. Teraz już wiadomo, że pozostanie jedynie nadzieją. Niespełnioną.  <br><br>
Za wybitnym napastnikiem, cały czas ciągną się afery. To z czym Weah miał walczyć: kolesiostwo, korupcja i nepotyzm, mają się jeszcze lepiej niż do tej pory. Dwa lata temu dziennik „Hot Pepper” ujawnił największą, jak dotąd, z afer za kadencji Weaha. Jeszcze przed zaprzysiężeniem rząd zamówił w Szwecji wydrukowanie 16 miliardów liberyjskich dolarów (Liberia nie posiada własnej mennicy). Pieniądze przypłynęły do portu w Monrovii, ale potem nagle przepadły. To samo spotkało zamówienie z Chin. Świeżo upieczony prezydent zwrócił się o pomoc do rządu Stanów Zjednoczonych. Oskarżył również wcześniej rządzących. Na odpowiedź nie trzeba było długo czekać – kasa zginęła podczas twojego panowania, to teraz sam jej szukaj. Weah obiecał normalność – lepszy dostęp do edukacji, umożliwienie budowy nowych miejsc pracy (Liberyjczycy pracują głównie na stanowiskach publicznych), rozkwit turystki. Tymczasem już za pierwszych dni jego kadencji na ulice wyszli demonstranci. Zapanował chaos.<br><br>

 
Liberia w 2020 r., zanotowała spadek PKB o 3% a COVID-19 jeszcze bardziej uwypuklił problemy kraju. Wiele ekspertów widzi tutaj podobieństwa z Zimbabwe. Coraz większa inflacja; nauczyciele i lekarze, pracujący przecież w publicznych ośrodkach, przez miesiące nie dostają wypłat; do bankomatów ciągną się kolejki, a doczekanie się w końcu swojej kolejki, nie oznacza, że cokolwiek zostanie wypłacone. Jedyne na co ludzie mają pieniądze, to tani, podrabiany alkohol, importowany z Chin.
 <br><br>
Senator Abraham Darius Dillion nastawiony krytycznie do Weaha, w wypowiedzi dla BBC, stwierdził: „George Weah poniósł porażkę. Gospodarka przeniosła się z toalety do szamba”. Zaginione miliardy nie znalazły się do dnia dzisiejszego. Dane z Banku Światowego za rok 2020 mówią, że 4,8 miliona ludzi w Liberii żyje za mniej niż dwa dolary dziennie. Ostatnimi czasy zrobiono podsumowanie kadencji Weaha. Na 87 obietnic wyborczych zrealizował 5.
 <br><br>
Lata 90. XX wieku, to piękny czas w piłce. Powstała Premier League. Duńczycy, którzy zastąpili na Euro, przechodzącą wojnę domową Jugosławię, niespodziewanie zostali mistrzami kontynentu. Na boisku czarowali tacy gracze jak: Jürgen Klinsmann, Diego Maradona, Zinédine Zidane czy właśnie George Weah. Jednak nie zawsze bycie najlepszym na boisku, bożyszczem tłumów oznacza, że będzie tak poza nim. Przykład „Króla Lwa” doskonale to pokazuje.

                    </p>
                 </div>
             </div>
        </div>
    </body>
    
</html>
